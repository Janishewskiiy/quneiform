

Päevakorra kinnitamine
Esimees
Järgnevalt, lugupeetud kolleegid, tuleb meil kinnitada täiskogu III istungjärgu
esimese töönädala päevakord, mille projekt on teile välja jagatud. Projektist ilmneb, et
täna, esmaspäeval, on meil üks päevakorrapunkt: arupärimine härra välisministrile.
Teisipäevases päevakorras on kolm esimest lugemist, kolmapäevases päevakorras
samuti kolm seaduseelnõu arutelu ning neljapäevases kaks. Kas kellelgi on
ettepanekuid, parandusi või proteste? Näib, et ei ole. Kas võin nimetatud projekti panna
kinnitamiseks hääletusele? Austatud Riigikogu, panen hääletusele täiskogu
III istungjärgu esimese töönädala päevakorra kinnitamise. Palun võtta seisukoht ja
hääletada!
Hääletustulemused
Töönädala päevakorra kinnitamise poolt on 79 Riigikogu liiget, vastu ei ole
keegi, 2 on erapooletud. Täiskogu III istungjärgu esimese töönädala päevakord on
kinnitatud.
Teated
Esimees
Lugupeetud kolleegid, kõigile eespool üle antud kuuele seaduseelnõule, kui nad
vastavad kodukorraseaduses esitatud tingimustele, määrab Riigikogu juhatus
juhtivkomisjoni kolme tööpäeva jooksul. Järgnevalt mõningad teated. Riigikogu juhatus
on edastanud järgmised arupärimised: Riigikogu liikmete Laine Tarvise, Toivo Tootseni,
Värner Lootsmanni, Tõnu Kauba, ülo Tärno ja Olev Raju eelmise aasta 16. detsembril
esitatud arupärimise peaminister Mart Laarile, Riigikogu liikmete Jaanus Männiku ja
Jaan Pööri eelmise aasta 16. detsembril esitatud arupärimise härra õiguskantslerile
ning Riigikogu liikme Laine Tarvise möödunud aasta 16. detsembril esitatud arupärimise
peaminister Mart Laarile. Riigikogu juhatus on kinnitanud järgmised muudatused
Riigikogu alatiste komisjonide koosseisus: Riigikogu liikme Meelis Atoneni lahkumine
maaelukomisjonist ja tema asumine rahanduskomisjoni liikmeks ning Riigikogu liikme
Rein Voogi lahkumine rahanduskomisjonist ja tema asumine maaelukomisjoni liikmeks.
Teile teadmiseks, lugupeetud kolleegid, et kolmapäeval, 12. jaanuaril osalevad
Riigikogu infotunnis järgmised valitsuskabineti liikmed: justiitsminister Märt Rask,
kaitseminister Jüri Luik, välisminister Toomas Hendrik llves ja minister Katrin Saks.
Arupärimistele vastamine
Esimees

