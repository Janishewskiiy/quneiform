NĚKOLIK TVÁŘÍ
Slušelo by se zajisté, abych vraceje se ze země nizozemské
vám popsal a vykreslil především typické tváře tamního lidu.
Nuže, pokud se týče pánů burgemestrů, radních, učenců a ji-
ných notabilit, odkazuji vás na Flincka, de Keysera, Troosta,
Eliase a Rembrandta a Sandrarta a jiné holandské mistry stole-
tí sedmnáctého; neboť od té doby se Holanďané nijak podstat-
ně nezměnili až na to, že už nenosí krejzlíky, bandelíry, kyrysy
a jiný válečný postroj. Ale záleží-li vám více na typických tvá-
řích starých nizozemských námořníků, kalvinistů a farmářů,
konstatuji, že se dosud sem tam skutečně vyskytnou; já sám
jsem viděl po jednom exempláři v Utrechtu, na nádraží v Gou-
dě a v tramvaji u Leidenu a velmi jsem se potěšil onou vzác-
nou hříčkou přírody, která se jmenuje národní typ.
Avšak ježto jsem se ocitl v Haagu v prostředí značně mezi-
národním, a sice na kongrese PEN klubů, mohu vám podat
zprávu o řadě literárních tváří, které jsem tam potkal. Bylo jich
tam na tři sta padesát, ale některé se mi nepodařilo nakreslit;
vracím se bez belgického chlapíka Pierarda a bez Borise Soko-
lova a bez Kadena Bandrowského a bez tolika jiných; ale zato
tady je, hle, John Galsworthy, bělejší, než býval dříve, s tváří
světlou a jemnou, jako by byla ozářená světlem měsíčním;
velmi rovný a rezervovaný; anglický gentleman ve stavu zdu-
chovění.

