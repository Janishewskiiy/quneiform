Pirmininko pavaduotojas A.Vidžiūnas. Ačiū. V.PAKALNIŠKIS. Gerbiamasis Pirmininke,
gerbiamieji Seimo nariai, rudens sesijoje pateikiamų įstatymų projektų programoje iš
tikrųjų dar ne visos datos labai aiškiai numatytos, ir daugelis tų įstatymų projektų, apie
kuriuos aš kalbėsiu, yra toje vadinamojoje antrojoje dalyje, bet jeigu ten nenurodytos
datos ir jie neužregistruoti, tai nereiškia, kad nėra parengti ir kad jie nebus pateikti kaip
prioritetiniai. Jie labai greitu laiku, po svarstymo Vyriausybėje, bus pateikti. Aš turiu
galvoje tuos įstatymo projektus, kurie yra susiję su tolesniu teisinės reformos plėtojimu ir
jos tikslinimu. Šiuo metu Teisingumo ministerija kartu su ekspertais yra parengusi visą
komplektą įstatymų projektų. Tai yra įstatymas dėl Teismų įstatymo pakeitimo, Notariato
įstatymas, Advokatų įstatymas, Civilinio proceso, ...proceso ir Baudžiamojo proceso
kodeksų papildymai. Taip pat Administracinio proceso projektas. Administracinio
proceso įstatymo projektas dar neparengtas, bet planuojame, kad lapkričio pabaigoje jis
bus parengtas. Norėčiau trumpai apibūdinti jų svarbą ir kuo tais dalykais yra siekiama.
Iš tikrųjų teisinės sistemos reforma prasidėjo remiantis teisinės reformos metmenimis,
kurie buvo patvirtinti 1993 metais. Žinoma, per tą laikotarpį išryškėjo ir tai, kas ten yra
fundamentalu ir gera, ir tai, ką reikia patikslinti. Taigi tie patikslinimai ir yra daromi
atsižvelgiant į gyvenimo iškeltus reikalavimus. Kalbant apie teisinės sistemos
funkcionavimą mes visi dažnai girdime nusiskundimų, kad ji nėra pakankamai efektyvi,
kad ji nėra pakankamai veiksminga. Todėl reglamentuodami teismų darbą mes norime
akcentuoti du dalykus. Viena, tai yra teisėjo nepriklausomybė, kai jis sprendžia bylą ir,
kita vertus, teismo, kaip valstybinės įstaigos, darbo efektyvumą, tos veiklos priežiūrą,
nes teisėjas yra vis dėlto valstybės įgaliotas pareigūnas, kuris užsiima tam tikra veikla
ne tik spręsdamas bylą. Tuo tikslu yra daug daugiau dėmesio skiriama teismų, kaip
institucijų, kuriose vykdomas teisingumas, administravimui, šiek tiek koreguojant
vieningą teismų, kaip vieningos sistemos įstaigų, administravimą. Mes planuojame
sustiprinti Teismų departamentą, kuris atliktų tą kasdieninį darbą, kurio pagrindu
teisingumo ministras galėtų vykdyti jam įstatymo numatytas pareigas. Aš turėjau pusę
metų ir supratau, kad turiu daug teisių, numatytų Teismų įstatyme, bet nesant aparato,
kuris galėtų surinkti medžiagą, turėti išsamią kiekvieno teismo veiklos analizę, aš tomis
savo teisėmis negaliu pasinaudoti. Čia yra vienas iš tų kelių, kaip mes galvojame
pagerinti teismų darbą. Antras dalykas, tai yra teisėjų mokymas ir jų profesinės
kompetencijos kėlimas. Teismų įstatyme tai irgi yra numatyta kaip vienas iš svarbiausių
teisėjų profesinės karjeros kriterijų. Be kompetencijos, teisėjui yra keliami gana
konkretūs etiniai reikalavimai. Ir dabar įstatymo projekte yra numatytas išsamus sąrašas
aplinkybių, kurioms esant negalima manyti, kad žmogus yra pakankamai geros

