Serbest Ticaret En Iyi Yoldur
Korumacılık heyulası yükselişte. Korumacılık her zaman tehlikeli ve akılsızca bir yol
olmakla birlikte, tüm dünya ekonomisine zarar verme tehlikesinin olduğu ekonomik kriz
dönemlerinde daha da tehlikelidir. Korumacılığın özgün vaadi, hükümetin ulusal
üreticilere tekel gücü bahşetmesi halinde milli refahın artacağı şeklindedir. Yüzyılların
iktisadi düşüncesi, tarihsel tecrübesi ve ampirik çalışmalarının defalarca gösterdiği üzere,
bu kabul kesinlikle yanlıştır. Korumacılık refah değil, yoksulluk yaratır. Korumacılık,
ihracata yönelik endüstrilere ve mallarını üretmek için ithalata dayanan endüstrilere zarar
vermesi nedeniyle, ulusal istihdamı ve endüstrileri dahi 'korumamaktadır.' Ulusal çelik
şirketlerini 'koruyarak' çelik fiyatlarını yükseltmenin sonucu, sadece, araba ve çelik ile
üretilen diğer pek çok ürünün maliyetini yükseltmektir. Korumacılık kendi ayağına
kurşun sıkmaktır.
Bununla birlikte, korumacalığın zenginliği yok etmesi onun en kötü sonucu değildir.
Korumacılık barışı da yokeder. Bu, tüm iyi niyetli insanların, tüm medeniyet dostlarının,
cehalet üzerinde yükselen ve korumacılık ile uygulamaya konan çatışmacı bir ideoloji
olarak ekonomik milliyetçiliğe karşı kararlılıkla sesini yükseltmesi için yeterli bir
nedendir.
İki yüz elli yıl önce, Montesguieu, "Barış ticaretin doğal sonucudur. Birbirinden farklı iki
ulus karşılıklı olarak bağımlı hale gelir; birinin satın almakta, diğerinin de satmakta çıkarı
vardır; böylece bu iki ulusun birliği onların karşılıklı ihtiyaçları üzerinde temellenir"
demiştir.

